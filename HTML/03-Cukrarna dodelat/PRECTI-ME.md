# Vítej v projektu Cukrárna.

Tento text si prosím přečti celý až do konce.

Nejprve se podívej na obrázek *ukazka-vysledku.jpg*, ať víš, jakou stránku budeme vytvářet. Předpokládám, že většina z vás teď padla do mdlob a nevěří, že takovou stránku zvládne nakódovat.

A já ti tvrdím, že zvládneš. Bude to těžké, ale naprosto proveditelné.

Než se pustíš do kódování, máš před sebou rozhodnutí. Můžeš si vybrat, zda budeš kódovat lehčí nebo těžší variantu.

## Level 1 - lehčí
------------------
- máš kompletně připravené HTML včetně struktury prvků a přidaných CSS tříd
- do HTML už máš připojená potřebná písma z Google Fonts
- v CSS máš kousíček stylu, který nastavuje šířku sekcí a jejich centrování uprostřed stránky, takže o to se nemusíš starat
- stačí ti "pouze" napsat zbytek CSS, aby stránka vypadala jako v zadání


## Level 2 - těžší
------------------
- v HTML máš sice připravený obsah, ale jsou tam pouze základní značky
- musíš si sám/sama vymyslet a přidat další strukturu - vytvořit sekce a vymyslet jaké další elementy tam přidat a jak je do sebe navzájem zabalit, aby šla stránka nastylovat podle zadání
- a samozřejmě musíš potom toto HTML nastylovat pomocí CSS
- nezapomeň si sám/sama také připojit písma z Google Fonts


Pokud se na to cítíš, doporučuji zkusit nejdřív těžší variantu. Je totiž mnohem bližší reálné praxi, kdybys někde pracoval/a jako kóder/ka. Nikdo ti nedá už hotové HTML - to si vždy musíš podle grafického návrhu vytvořit sám/sama. Když ti to nepůjde, vždy se můžeš do lehčí varianty podívat na nápovědu (ale zkus odolat!).


Ať už si vybereš variantu lehčí nebo těžší **soustřeď se vždy jen na jednu malou část stránky**.

Například udělej horní hlavičku: vlevo je logo, vpravo je menu. Připomíná ti to něco, co jsme dělali v lekci?

Co ten "banner" pod tím? Obvykle se mu říká "hero" sekce a má pozadí roztažené přes celou sekci. Obsah uvnitř má velké odsazení zprava, aby byly na fotce hezky vidět všechny cupcaky.

Další sekce má dva sloupce? Ale ty už přeci umíš dát "dvě věci vedle sebe" a zařídit, aby byly stejně široké, ne? A v jedné té věci bude obrázek a ve druhé nadpis a text. To přeci nezní tak složitě.

Čtyři dortíčky v další sekci? Opět jen pár věcí vedle sebe. Určitě už křičíš, že odpověď je stejně jako předtím **flexbox**, že ano? Já to věděla!

Dá ti to zabrat, ale můžeš se mě na cokoliv zeptat. **Pomůžu ti.**

Hodně štěstí a dobrou zábavu.
*Míla Skalová*